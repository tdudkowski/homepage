---
title: "Enigma cz. 3 - kryptologia 1918 - 1939"
section: "blog"
subsection: "historia"
set: enigma
date: 2021-08-13
edited:
image: ../images/Enigma-logo.jpg
tags: enigma, kryptologia, wwii
url: https://dygresje.info/blog/enigma-miedzywojnie
description: "Kontekst historyczny. Ogólna historia kryptologii w okresie międzywojennym, OTP i maszyny rotorowe. Oraz polska kryptologia okresu do WWII (z wyłączeniem dekryptażu Enigmy)."
---

Stały adres serii wpisów o Enigmie - [/blog/enigma](/blog/enigma)

Okres pomiędzy wojnami światowymi odznaczył się dwoma najważniejszymi rzeczami:

- Szyfr Vernama (OTP)
- maszyny rotorowe

Zacznijmy od pierwszej, bo w tej kwestii panuje pewne pomieszanie terminów używanych potem w opisie niektórych maszyn szyfrujących.

Dodatkowo - polska kryptologia od odzyskania niepodległości aż do wojny (w zakresie poza dekryptażem Enigmy).

### Szyfr Vernama (OTP)

Najczęściej pojęcia szyfr Vernama i OTP (one-time-pad) stosuje się zamiennie. Nie jest to jednak tak do końca jednoznaczne.

Gilbert Sandford Vernam (1890-1960) to amerykański inżynier wynalazca. W 1914 ukończył Worcester Polytechnic Institute, potem pracował dla AT&T Bell Labs.

- w 1917 wymyślił polialfabetyczny (używający wielu wzorców przekształceń) szyfr strumieniowy.
- 22 lipca 1919 przyznany [U.S. Patent 1,310,719](https://patents.google.com/patent/US1310719A/en) (złożony 13 września 1918) na przypominające OTP szyfrowanie danych wykonujące XOR z zapisanej przypadkowym danymi tamy na znakach wpisanych z klawiatury w kodzie Baudota (dodanie modulo 26 jednego znaku tekstu jawnego i znaku jednorazowego klucza). Pierwotna idea Vernama to była zapętlona taśma dalekopisowa, co nie było dobrym rozwiązaniem.
- Vernam opisuje w artykule w AIEE journal w lutym 1926 użycie dwóch zapętlonych taśm o niejednakowej długości ok. 2 m, co miało zapewniać baaardzo długi okres kryptograficzny, ale samo istnienie powtarzalności jest sprzeczne z ideą OTP
- Ta idea nie jest nowa - już w 1885 sformułował ją amerykański kryptolog Frank Miller: [Steven M. Bellovin "Frank Miller: Inventor of the One-Time Pad"](http://www.cs.columbia.edu/~CS4HS/talks/FrankMillerOneTimePad.pdf)
- Dopiero później wprowadzono ideę jednorazowego klucza - teoretycznie nieskończenie długiego ciągu całkowicie przypadkowych danych pozbawionych okresu krytpograficznego, czyli powtarzalności. Joseph Mauborgne udowodnił, że jeżeli klucz jest całkowicie przypadkowy, szyfr jest matematycznie nie do złamania.

Pomieszanie pojęć wynika z tego, że "szyfr Vernama" czasem oznacza szyfr strumieniowy, czasem zapętlony klucz dalekopisu, ale najczyściej OTP, choć jak widać, Vernam samego OTP nie wymyślił, tym bardziej nie on udowodnił jego siłę.

Jakkolwiek sama idea szyfru, który nie da się złamać, brzmi bardzo atrakcyjnie, to szereg warunków, które trzeba spełnić, sprawia, że rzecz jest bardzo trudna do praktycznej realizacji:

- potrzebny jest klucz zawierający kompletnie przypadkowe dane
- klucz musi być dłuższy niż wiadomość
- muszą go posiadać obie strony komunikacji i musi pozostać ich tajemnicą, bo każdy kto go posiada, może odczytać wiadomość
- nigdy nie może zostać użyty ponownie ani w całości, ani w części

Najważniejszym problemem jest dystrybucja kluczy. Inną trudnością jest samo generowanie przypadkowych i niepowtarzalnych sekwencji znaków, sowieci zatrudniali maszynistki z zasłoniętymi oczami, które na maszynie wystukiwały serie przypadkowych znaków. Nawet zapewnienie dyscypliny użytkowników potrafi nastręczyć trudności.

Choć Vernam miał na myśli dalekopis to powstały uproszczone aplikacje OTP zdatne do użytku polowego.

Kryptolodzy niemieckiego MSZ: Werner Kuntze, Rudolf Schauffler i Erich Langlotz zaproponowali jednorazowe bloczki szyfrowe. Na 50 stronach zapisano tablice każda ma 48 pięciocyfrowych liczb. Najpierw przekształcano tekst jawny w ciąg cyfr, potem dodawano do nich cyfry klucza (modulo 10). Odszyfrowanie to samo tylko w drugą stronę. W latach 1921–1923 takie bloki wprowadzono do użytku w niemieckiej korespondencji dyplomatycznej.

Używano również bloczków z literami, wtedy i klucz i tekst jawny zamieniano na dwucyfrowe liczby, potem je dodawano (modulo 26).

Cryptographically-secure pseudorandom number generator, SPRNG.

- [Szyfr z kluczem jednorazowym](https://pl.wikipedia.org/wiki/Szyfr_z_kluczem_jednorazowym)
- Crypto Museum [One-Time Pad OTP](https://www.cryptomuseum.com/crypto/otp/index.htm)

### Maszyny rotorowe

Okres międzywojenny został zdominowany elektromechanicznymi maszynami rotorowymi.

Istniały trzy niezależne linie rozwojowe:

- **Hebern** (USA)
- **Hagelin** (Szwecja, od 1940 Szwajcaria)
- Scherbius (niemiecka **Enigma**)

Analiza słabości konstrukcji Heberna oraz informacje o europejskich urządzeniach sprawiły, że William F. Friedman skonstruował maszynę **SIGABA** używaną przez US Army od 1940. Nie złamana. Była utajniona aż do 2001, więc pomimo technicznej doskonałości nie wpłynęła na inne konstrukcje.

### Hebern Rotor Machine

Edward Hugh Hebern (USA, patent 1917) słaba maszyna bez sukcesu komercyjnego.

Udało mu się sprzedać ogólnie ok. 100 maszyn, w tym 12 dla US Navy. Ostatecznie biznes zbankrutował mimo intensywnej promocji. Jak się później okazało spory udział w tej klęsce miał Wiliam Friedman, który ocenił ją bardzo negatywnie.

### Hagelin

Tak naprawdę to Damm/Hagelin, ponieważ inicjatywa i początek biznesu to Arvid Gerhard Damm, ale finalnie w jego wykonaniu rzecz była skazana na porażkę. Jego dzieło kontynuował i w sukces przekuł Boris Hagelin. Obaj byli Szwedami. Tutaj podobnie jak w przypadku Painvina mamy wiele sprzecznych ze sobą wersji, ale będę się trzymał tego, co napisał David Kahn, bo jest to udokumentowane i spójne.

Arvid Gerhard Damm: uzdolniony inżynier i konstruktor, jego pierwsza maszyna szyfrująca powstała w 1914 (Cryptotyper), 1916 współzałożyciel Aktiebolaget Cryptograph, w której inwestorami byli Emmanuel Nobel (bratanek tego Nobla) i K. W. Hagelin dyrektor spółki naftowej Noblów w Baku (dlatego jego syn Boris ma takie imię). 1917 A-1 aka Mecano Cryptographer. Wniosek patentowy 10 października 1919. A-1b 1921 Electromechanical Cryptographer.

Brzmi to interesująco, ale ciągle nie ma zysków. Damm byłby świetnym bohaterem zarówno dramatu, jak i komedii, zdecydowanie brakowało mu dyscypliny i rzetelności, jego życie osobiste... ok zostawmy to, pierwsza maszyna szyfrująca, którą oferowano na sprzedaż zagraniczną (1925 Paryż, 1926 Haga) Model B 1, była kompletną porażką. Od 1922 z polecenia Nobla i Hagelina ojca w firmie był Boris Ceasar Wilhelm Hagelin, który miał nadzorować ich inwestycje. Tymczasem Damm popadł w tarapaty finansowe i nie miał żadnych sukcesów. Hagelin natomiast mając solidne wykształcenie techniczne, poprawił jego maszynę i jako Model B-21 zaoferował armii szwedzkiej. Zdobył wielkie zamówienie. W 1925 praktycznie przejmuje zarządzanie firmą.

W 1927 (lub jak inne źródła mówią w 1928) Damm już na marginesie firmy umiera w wieku 58 lat. Aktiebolaget Cryptograph w fatalnej kondycji, ale z dobrymi perspektywami została kupiona przez grupę kapitałową Nobla i Hagelina i od tej pory działa jako Aktiebolaget Cryptoteknik. Boris Hagelin jest dyrektorem i głównym konstruktorem.

W 1936 nawiązał pierwsze kontakty z kryptologami amerykańskimi zainteresowanym jego maszyną B-36, przed wojną wyjechał dwa razy do USA w 1937 i 1939. 9 kwietnia 1940 z radia dowiedział się, że Niemcy napadli na Norwegię i natychmiast uciekł z żoną i dokumentacją techniczną, przez Berlin do Szwajcarii. Włoskim statkiem przypłynęli do Nowego Jorku. Szwedzką firmą zarządza zdalnie. Dopiero po wojnie wracają do Europy.

W 1948 z powodów finansowych i politycznych przeniósł laboratorium ze Sztokholmu do Zug w Szwajcarii, a w 1959 całą resztę firmy, która od tej pory działała jako Crypto Aktiengesselschaft (Crypto AG). W 1955 zawarł porozumienie z NSA gwarantujące Amerykanom backdoora we wszystkich jego urządzeniach.

Zmarł w 1983 w wieku 91 lat, jak to pisze Kahn, jako jedyny konstruktor maszyn szyfrujących, który zbił na nich majątek.

- [Arvid Gerhard Damm](https://www.cryptomuseum.com/people/damm/arvid.htm)
- [Boris Hagelin](https://www.cryptomuseum.com/people/hagelin/boris.htm)

#### Hagelin B-21 / B-211

Hagelin B-21 to było właśnie to urządzenie, które w 1926 kupiła od niego szwedzka armia. Był to uproszczony, poprawiony i dostosowany do użytku polowego Model B 1. Pod wpływem Enigmy dodał lampki.

Mechanizm szyfrujący składał się z walców mających niejednakową liczbę bolców na obrzeżach. Bolce mogły być wysunięte lub cofnięte (bierne). Podstawienie polialfabetyczne z okresem równym iloczynowi wszystkich bolców. Przypisanie wierszy i kolumn na szachownicy 25x25.

W 1932 powstała kolejna wersja B-21, czyli B-211. Zamiast lampek miała drukarkę. Waga 18 kg, 200 znaków na minutę, rozmiar niewielkiej przenośnej skrzynki.

Pierwszym kupcem była sieć przedstawicielstw Ericssona w Ameryce Południowej. 500 tych maszyn zostało wyprodukowanych przez L.M. Ericsson w Colombes k. Paryża i tuż przed wybuchem wojny dostarczonych armii francuskiej. Po wojnie zamówili kolejne 100.

- [B-21](https://www.cryptomuseum.com/crypto/hagelin/b21/index.htm)
- [Hagelin B-211](https://www.cryptomuseum.com/crypto/hagelin/b211/index.htm)

#### Hagelin C-35 / C-36 / C-37

Z oczywistych powodów Francuzi nie chcieli niemieckiej maszyny szyfrującej. Pod koniec lat 20. Enigmy używała Reichswehra. Armia francuska złożyła u Hagelina kolejne zamówienie, tym razem wydawałoby się niemożliwe do realizacji: kieszonkowa maszyna drukująca szyfrogramy, obsługiwana przez jednego człowieka (w przypadku lampek było potrzebnych trzech ludzi, jeden obsługiwał klawiaturę, drugi na głos odczytywał litery z lampek, trzeci zapisywał).

Hagelin wiedząc, że próba miniaturyzacji istniejących maszyn jest ślepą uliczką, spróbował z drugiej strony - wystrugał z drewna model docelowej wielkości, mieszczący się w regulaminowej kieszeni i zaczął się zastanawiać jaki mechanizm mógłby się zmieścić w środku i jak można by takie urządzenie używać.

Ostatecznie połączył dwie maszyny w jednej. Dotychczasowy bęben znany z B-21 połączył ze zliczarką monet, do której miał prawa, bo klient, który ją zamówił, wycofał się z kupna. Był to rodzaj cylindrycznej klatki z prętów, na których były uchwyty. Walce miały kolejno 25, 26, 21, 19 i 17 kroków co zapewniało okres 3,900,225. Bolce z walców łączyły się z uchwytami na prętach - stąd określenie tego mechanizmu "pin-and-lug" (bolec i uchwyt), który odtąd staje się klasycznym rozwiązaniem Hagelina. Wprawdzie wymagana kieszeń jest dość spora, ale powstaje najmniejsze urządzenie szyfrujące na świecie: waga 1,5 kg, wielkość 15x11x5 cm.

Literę wprowadzono przez wybór pokrętłem, potem obrót korbką uruchamiał szyfrowanie i druk na gumowanej taśmie. Wyszkolony operator osiągał szybkość 25 znaków na minutę.

Armia francuska natychmiast zamówiła 5 tysięcy tych maszyn.

C-36 i C-37 to zmodyfikowane nieco wersje, mające inną konfigurację sprzętową.

- [Hagelin C-35](https://www.cryptomuseum.com/crypto/hagelin/c35/index.htm)
- [Hagelin C-36](https://www.cryptomuseum.com/crypto/hagelin/c36/index.htm)
- [Hagelin C-37](https://www.cryptomuseum.com/crypto/hagelin/c37/index.htm)

#### Hagelin BC-38 / BC-543

Elektromechaniczna maszyna szyfrująca, rozwinięcie mechanicznej C-38. Wyposażona w motor i klawiaturę (to właśnie oznacza litera B). Zbudowana 1938.

Wielkość 34x32x12 cm, zasilanie z sieci 110 lub 220 V. Możliwość działania wyłącznie mechanicznego co w warunkach wojennych jest ogromną zaletą. Drukarka jest podwójna, może jednocześnie drukować szyfrogram (do wysłania) i tekst jawny (do archiwizacji).

Używana podczas WWII głównie przez US Army. Po wojnie przez Szwecję i Norwegię.

BC-543 to nieco ulepszona i w pełni kompatybilna wersja BC-38.

- [Hagelin BC-38](https://www.cryptomuseum.com/crypto/hagelin/bc38/index.htm)

#### M-209

Najliczniej produkowana wojskowa maszyna szyfrująca na świecie. Dostosowana do potrzeb US Army BC-38, znana jako M-209 w US Army, w US Navy nazywana CSP-1500, Niemcy mówili na nią AM-1 (niem. Amerikanische Maschine Nr. 1). Wielkość 178x140x83 mm.

W 1942 w zatrudniającej 900 robotników fabryce L.C. Smith & Corona Typewriters Inc. w Groton (stan Nowy Jork) produkowano dziennie 400 M-209 (dla porównania, również dziennie 600 maszyn do pisania). Ogółem wyprodukowano ich 140 tys.

Czasem używana w tej samej sieci łączności razem z wersją zmotoryzowaną, czyli BC-543.

Nie dawała wielkiego zabezpieczenia kryptograficznego. W 1943 Niemcy potrzebowali 4h do odczytania wiadomości, ale ponieważ używano och do łączności na poziomie taktycznym, takie zabezpieczenie wystarczało.

W 1952 zastąpiona przez C-52 i CX-52.

- [M-209](https://www.cryptomuseum.com/crypto/hagelin/m209/index.htm)

#### Hagelin C-443 / C-48 / C-48A

Seria mechanicznych maszyn szyfrujących, będących kontynuacją rozwiązań Hagelina z lat 30.

w 1946 na podstawie doświadczeń wojennych powstaje Hagelin C-446.

- [Hagelin C-443](https://www.cryptomuseum.com/crypto/hagelin/c443/index.htm)
- [Hagelin C-446](https://www.cryptomuseum.com/crypto/hagelin/c446/index.htm)

### Enigma

Arthur Scherbius i Richard Ritter (Niemcy). Wniosek patentowy 23 lutego 1918.

Obaj przedstawili projekt maszyny zarówno niemieckiej Kriegsmarine, jak i Ministerstwu Spraw Zagranicznych, ale nie uzyskali zainteresowania żadnej z tych instytucji.

Wobec tego przekazali prawa patentowe założonej przez nich firmie Gewerkschaft Securitas. 9 lipca 1923 przekształciła się w Chiffriermaschinen Aktien-Gesellschaft (Maszyny Szyfrujące Spółka Akcyjna), w której Scherbius i Ritter zostali członkami zarządu.

Scherbius w 1928 wykupił nieużywany komercyjnie patent Holendra Hugo Kocha.

Enigma szczegółowo zostanie opisana w kolejnym wpisie.

Tak więc podsumowując, w okresie międzywojennym na rynku komercyjnym konkurowały tylko dwie konstrukcje:

- **Enigma** Scherbiusa, który skorzystał z cudzej idei, a ostatecznie, choć zainspirowała cały świat, była kolejną katastrofą armii niemieckiej
- **Hagelin**, czyli biznes przejęty od oryginalnego wynalazcy, który po latach został celowo skompromitowany przez właściciela

### Polska

**Uwaga: ten rozdział ma charakter tymczasowy do czasu napisania kolejnego wpisu dotyczącego ściśle samej Enigmy. Chcę oddzielić sprawę dekryptażu Enigmy od reszty polskiej kryptologii do 1945.**

#### Powstanie

Jednym z pierwszych rozkazów Naczelnika Państwa Józefa Piłsudskiego było powołanie Oddziału Informacyjno-Wywiadowczego Sztabu Generalnego Wojska Polskiego (późniejsza "Dwójka"). 12 grudnia 1918 na jego czele stanął dopiero co przybyły z Wiednia podpułkownik Józef Rybak. były oficer Sztabu Generalnego CK Austrii. Znali się jeszcze sprzed Wielkiej Wojny, Rybak bowiem wówczas w stopniu kapitana był szefem wywiadu wojskowego (niem. Haupt Kundschaft Stellen – HK Stelle) w sztabie korpusu krakowskiego i służbowo był skierowany do kontaktów z Piłsudskim.

Podpułkownik Rybak ściągnął do pracy w polskim wywiadzie majora austriackiego Sztabu Generalnego Karola Bołdeskuła. Jego nazwisko wskazuje na skomplikowane pochodzenie, ale z wyboru Bołdeskuł był Polakiem. Był też jednym z najlepszych w Europie specjalistów od radia. To on od jesieni 1915 do sierpnia 1917 stworzył i organizował radiowywiad państw centralnych na wschód. Koordynował prace kilku austriackich i niemieckich grup radiostacji (niem. Radiogruppe), które nasłuchiwały i zbierały dane radiogoniometryczne (lokalizację) rosyjskich radiostacji od Rygi po Odessę. Ogólna komenda na froncie wschodnim była niemiecka, ale radiowywiad i dekryptaż na kierunku rosyjskim był pod kontrolą austriacką, byli w tym po prostu lepsi. Historycznym łutem szczęścia było to, że w austriackim Abhorchdienst pracowało wielu Polaków. Złożyło się to z konspiracyjnym pochodzeniem założycieli państwa polskiego, którzy doskonale rozumieli wagę kryptologii. Od końca listopada 1918 polskie radiostacje prowadziły systematyczny nasłuch sieci radiowych i ruchu radiowego wszystkich państw sąsiednich.

Pierwszą polską radiostacją była zbudowana przez Niemców w latach 1915-16 na warszawskiej Cytadeli ogromna radiostacja pośrednicząca na linii Berlin - Poznań - Warszawa - dowództwo Ober Ost w Brześciu Litewskim. Miała maszty wysokości 70 m i zasięg do 1,5 tys. km. Pierwszym polskim operatorem był pochodzący ze Śląska Jan Predellok, który wbrew rozkazowi nie zniszczył jej. Polacy zdobyli ją w nocy z 18 na 19 listopada 1918. To za jej pośrednictwem nowe polskie władze nawiązały pierwsze kontakty dyplomatyczne.

Radionasłuch prowadzono też w kolejnych polskich radiostacjach: Krakowie już od 4 listopada, w Poznaniu od końca grudnia 1918, w Przemyślu od stycznia 1919, we Lwowie od wiosny 1919. Major, a od 1 kwietnia 1920 pułkownik Karol Bołdeskuł jest bardzo tajemniczą postacią. Stworzył podstawowe narzędzie polskiego wywiadu i w 1922 w wieku 35 lat został emerytowany. Resztę życia spędził w Warszawie, prawdopodobnie, bo dalsze losy nie są znane, ostatnia wzmianka o nim pochodzi z 1934.

Pierwszym organizatorem polskich służb kryptologicznych był Eugeniusz Chilarski, oficer armii CK Austrii. Po odzyskaniu niepodległości przyjęty do Wojska Polskiego w stopniu kapitana. Adiutant Polskiej Wojskowej Komisji Likwidacyjnej w Wiedniu, potem przydzielony do Sztabu Generalnego, gdzie na przełomie 1918/19 kierował Sekcją Organizacyjną w Oddziale VI Informacyjnego (wywiad i kontrwywiad wojskowy), a potem od sierpnia już w stopniu majora Wydziałem Mobilizacyjnym w Oddziale I Organizacyjno–Mobilizacyjnym.

W styczniu 1919 w Oddziale VI powstała sekcja spraw organizacyjnych i szyfrów z kapitanem Chilarskim na czele.

W lutym 1919 Sekcję Szyfrów przejął kapitan Józef Stanslicki również dawny oficer CK Austrii. Opracował szyfry do komunikacji radiotelegraficznej Naczelnego Dowództwa z placówkami zagranicznymi, Dowództwami Okręgów Generalnych, dowództwami frontowymi: kod stacyjny – St. (Stanslicki) wraz z dodanymi cyframi rzymskimi (od I do IX) oraz szyfry St. I – XL, czyli 40 odmian, tzw. zmienników, zmienianych co kilka dni.

Dzięki pochodzeniu większości oficerów wywiadu i służb kryptologicznych armia polska miała kompletny wgląd w cały dorobek austriackiej Abhorchdienst łącznie z wiedzą na temat rosyjskiej komunikacji.

Dowództwa frontów i dowództwa dywizji korzystały nadal z Kodu Ch. i szyfru "Sigma" opartego na wzorach austro-węgierskich.

11 maja 1919 w wyniku kolejnej reorganizacji Oddział VI przemianowano na Oddział II Informacyjny (stąd nazwa "Dwójki") z Sekcją Szyfrową w składzie.

#### Wojna polsko-bolszewicka 1920

Szefem "Dwójki" od lipca 1920 był major Ignacy Matuszewski, Piłsudski o udziale wywiadu w tej wojnie powiedział:
>Była to pierwsza wojna, którą Polska prowadziła od wielu stuleci, w czasie której mieliśmy więcej informacji o nieprzyjacielu niż on o nas.

Jan Kowalewski absolwent Szkoły Handlowej Zgromadzenia Kupców w Łodzi, później studiował chemię na Uniwersytecie w Liege. Poliglota, znał języki niemiecki, francuski i rosyjski. Podczas Wielkiej Wojny służył w armii rosyjskiej w łączności. W dywizji generała Żeligowskiego został szefem wywiadu. To on stworzył polską kryptologię lat 20.

Praca Kowalewskiego w wywiadzie zaczęła się od przypadku w sierpniu 1919. Jego kolega radiowiec porucznik Bronisław Sroka bardzo chciał zatańczyć na ślubie siostry, niestety akurat w ten dzień wypadł mu dyżur. Poprosił Kowalewskiego o zastępstwo. Tak się składa, że porucznik Sroka zajmował się czytaniem korespondencji w językach obcych. I tak od przysługi zaczęła się kryptologiczna kariera Kowalewskiego, która miała decydujące znaczenie i dla polskiego wywiadu i dla przebiegu wojny polsko-bolszewickiej. Po przetłumaczeniu jawnych wiadomości z czystej ciekawości zajął się szyfrogramami. Podobnie jak Friedman zainspirował się "Złotym żukiem" Poego i niespodziewanie odniósł sukces.

W latach 1919-24 był organizatorem i naczelnikiem Wydziału II Radiowywiadu Biura Szyfrów "Dwójki". Jego specjalnością był kierunek wschodni, który bardzo dobrze znał z własnego doświadczenia. Nauczył się czytać analizą statystyczną sowieckie szyfry i korzystał ze świetnie działającego skutecznego nasłuchu radiowego. Polskie stacje nasłuchowe były wpięte w sieć z dalekopisami Hughesa na końcach. Wszystkie meldunki sowieckie z eteru miał od razu na papierze.

Kowalewski nie tylko miał świetną intuicję i był dobrym organizatorem, rozumiał, jak bardzo się zmieniła kryptologia. Był jednym z pierwszych organizatorów kryptologii, który doceniał rolę matematyki. A Polska miała wówczas jednych z najlepszych matematyków na świecie. Już jesienią 1919 zatrudnił profesora matematyki Stefana Mazurkiewicza.

Kiedy zbliżała się do Warszawy bolszewicka nawała, choć wojsko polskie było w defensywie, polska kryptologia zwyciężała. W lipcu 1920 do pracy przy szyfrach skierował również dwóch słynnych matematyków, których armia pierwotnie wyznaczyła do liczenia onuc: Stanisława Leśniewskiego i Wacława Sierpińskiego (tak, tego od fraktali). Tylko w lipcu 1920 przechwycili i odczytali ponad 400 sowieckich depesz, najczęściej tego samego dnia, m.in. rozkazy Tuchaczewskiego, Trockiego, Budionnego i Gaja Gaja.

O tym, jak ważne zadanie wyznaczono wywiadowi, świadczy fakt, że w polskim nasłuchu działało 6 z wszystkich 26 posiadanych przez nas radiostacji. Dla porównania - sama Konnarmia miała ich 30.

12 sierpnia w krytycznym momencie operacji warszawskiej Armia Czerwona wprowadziła szyfr "Rewolucja" (ros. Революция). Pamiętacie, jak Painvin tuż przed ofensywą niemiecką w czerwcu 1918 musiał zmagać się ze zmianą szyfru i jak jego sukces zapewnił sukces armii francuskiej? Dwa lata i dwa miesiące później dokładnie taka sama sytuacja miała miejsce w Polsce. Szyfr Rewolucja był dwustopniowy, ale tylko kilka godzin intensywnej pracy Kowalewskiego i Mazurkiewicza wystarczyło, żeby dać polskim sztabowcom bezpośredni wgląd w sowiecką łączność.

Złamali ponad 100 szyfrów Armii Czerwonej, odczytali tysiące tajnych wiadomości. Co więcej, wiedza zdobyta z tego źródła była przekazywana dalej tak, że sowieci nigdy nie dowiedzieli się, jak łatwo było ich przeczytać.

Kowalewski w 1922 otrzymał Krzyż Srebrny Orderu Wojskowego Virtuti Militari. Wręczając go, gen. Władysław Sikorski powiedział:
>To za wygraną wojnę Panie Kapitanie!

Łączenie metod lingwistycznych znanych z czasów szyfrów klasycznych i zaawansowanej analizy matematycznej stało się polską tradycją w całym okresie międzywojennym i pozwoliło na złamanie Enigmy.

Armia Czerwona systematycznie zmieniała klucze, czasem nawet co tydzień. Polakom odtworzenie klucza zajmowało początkowo dwa / trzy dni, potem już tylko godziny. I to podobno aż do 1947.

#### Biuro Szyfrów

Latem 1931 nastąpiła reorganizacja i z połączenia Referatu Radiowywiadu oraz Referatu Szyfrów Własnych powstało Biuro Szyfrów z siedzibą w Pałacu Saskim w Warszawie (tak się składa, że była to siedziba Sztabu Generalnego). Jego pierwszym i głównym zadaniem było złamanie Enigmy.

Kuzynem Hermana Pokornego był major dyplomowany Franciszek Pokorny. Przez większość służby był zwykłym oficerem piechoty, ale w 1923 roku został wyznaczony na stanowisko szefa komórki radiowywiadu (Referat Radia i Szyfrów), która dysponowała stacjami nasłuchowymi: w Warszawie, Starogardzie Gdańskim, Poznaniu i Krzesławicach k. Krakowa. Ponadto Pokorny, razem z inżynierem Antonim Palluthem i kapitanem Maksymilianem Ciężkim był wykładowcą na tajnym kursie w Poznaniu w 1929. Z osób, które wyróżniły się na tym kursie, sformowano Biuro Szyfrów.

10 lat później Marian Rejewski we Francji odkrył, że kurs był prowadzony na podstawie książki generała Marcela Givièrge "Cours de cryptographie" z 1925.

W 1937 Biuro Szyfrów Referat Niemiecki zostało przeniesione do specjalnie zbudowanych obiektów w Lesie Kabackim niedaleko miejscowości Pyry, na południe od Warszawy. Było to bezpieczniejsze, bo Pałac Saski był pod obserwacją Abwehry.

#### Lacida

Znana też jako LCD. Polska maszyna szyfrująca, elektromechaniczna, rotorowa zaprojektowana w 1929-1930 przez Biuro Szyfrów do łączności sztabowej. Nazwa brała się z nazwisk twórców: Karola Gwidona Langera, Maksymiliana Ciężkiego i któregoś z braci Danilewiczów (Leonarda Stanisława lub Ludomira).

Było to słabe urządzenie, o którym niewiele wiadomo. Marian Rejewski dokonał bardzo negatywnej oceny.

Składała się z trzech części:

- klawiatura Remingtona
- w tej samej skrzynce zespół elektromagnesów i przełącznik szyfr-deszyfr
- skrzynka szyfrowa, mieszacz składający się z 8 walców:
  - 3 ruchome
  - 3 nieruchome z możliwością ustawienia (klucz)
  - 2 nieruchome ze stałym położeniem, znajdowały się na końcach


#### Odnośniki

- [Wojtek Duch "Zwycięskie szyfry. Złamanie kodów sowieckiej armii pozwoliło wygrać bitwę warszawską"](https://historia.org.pl/2020/08/13/zwycieskie-szyfry-zlamanie-kodow-sowieckiej-armii-pozwolilo-wygrac-bitwe-warszawska/)
- [Paweł Wroński "Bolszewik złamany"](https://web.archive.org/web/20070312094712/http://serwisy.gazeta.pl/df/1,34467,2856516.html)
- [Kryptologia w II RP - od „Rewolucji” do „Enigmy”](https://niepodlegla.gov.pl/o-niepodleglej/kryptologia-w-ii-rp-od-rewolucji-do-enigmy/)
- [Andrzej Fedorowicz "Bitwa Warszawska: "Cud nad Wisłą" czy wywiadowczy majstersztyk?"](https://forsal.pl/lifestyle/nauka/artykuly/7798400,bitwa-warszawska-cud-nad-wisla-czy-wywiadowczy-majstersztyk.html)
- [Krzysztof Pięciak "Kryptolog, który złamał „Rewolucję”"](https://www.tygodnikpowszechny.pl/kryptolog-ktory-zlamal-rewolucje-164483)
- [Grzegorz Nowik "Wojna polsko-bolszewicka. Najważniejszy jest wywiad!"](https://dzieje.pl/aktualnosci/najwazniejszy-jest-wywiad)
